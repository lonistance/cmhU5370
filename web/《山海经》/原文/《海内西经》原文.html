<br>&nbsp;&nbsp;&nbsp;&nbsp;海内西南陬以北者。

<br>&nbsp;&nbsp;&nbsp;&nbsp;贰负之臣曰危，危与贰负窫窳。帝乃梏之疏属之山，桎其右足，反缚两手与发，系之山上木。在开题西北。

<br>&nbsp;&nbsp;&nbsp;&nbsp;大泽方百里，群鸟所生及所解。在雁门北。

<br>&nbsp;&nbsp;&nbsp;&nbsp;雁门山，雁出其间。在氐国西。

<br>&nbsp;&nbsp;&nbsp;&nbsp;高柳在代北。

<br>&nbsp;&nbsp;&nbsp;&nbsp;后稷之葬，山水环之。在氐国西。

<br>&nbsp;&nbsp;&nbsp;&nbsp;流黄酆氏之国，中方三百里；有涂四方，中有山。在后稷葬西。

<br>&nbsp;&nbsp;&nbsp;&nbsp;流沙出钟山，西行又南行昆仑之虚，西南入海，黑水之山。

<br>&nbsp;&nbsp;&nbsp;&nbsp;东胡在大泽东。

<br>&nbsp;&nbsp;&nbsp;&nbsp;夷人在东胡东。

<br>&nbsp;&nbsp;&nbsp;&nbsp;貊国在汉水东北。地近于燕，灭之。

<br>&nbsp;&nbsp;&nbsp;&nbsp;孟鸟在貊国东北。其鸟文赤、黄、青，东乡。

<br>&nbsp;&nbsp;&nbsp;&nbsp;海内昆仑之虚，在西北，帝之下都。

<br>&nbsp;&nbsp;&nbsp;&nbsp;昆仑之虚，方圆八百里，高万仞。上有木禾，长五寻，大五围。

<br>&nbsp;&nbsp;&nbsp;&nbsp;面有九井，以玉为槛。面有九门，门有开明兽守之，百神之所在。

<br>&nbsp;&nbsp;&nbsp;&nbsp;在八隅之岩，赤水之际，非仁羿莫能上冈之岩。

<br>&nbsp;&nbsp;&nbsp;&nbsp;赤水出东南隅，以行其东北。

<br>&nbsp;&nbsp;&nbsp;&nbsp;河水出东北隅，以行其北，西南又入渤海，又出海外，即西而北，入禹所导积石山。

<br>&nbsp;&nbsp;&nbsp;&nbsp;洋水、黑水出西北隅，以东，东行，又东北，南入海，羽民南。

<br>&nbsp;&nbsp;&nbsp;&nbsp;弱水、青水出西南隅，以东，又北，又西南，过毕方鸟东。

<br>&nbsp;&nbsp;&nbsp;&nbsp;昆仑南渊深三百仞。开明兽身大类虎而九首，皆人面，东向立昆仑上。

<br>&nbsp;&nbsp;&nbsp;&nbsp;开明西有凤皇、鸾鸟，皆戴蛇践蛇，膺有赤蛇。

<br>&nbsp;&nbsp;&nbsp;&nbsp;开明北有视肉、珠树、文玉树、玗琪树、不死树。凤皇、鸾鸟皆戴瞂。又有离朱、木禾、柏树、甘水、圣木曼兑，一曰挺木牙交。

<br>&nbsp;&nbsp;&nbsp;&nbsp;开明东有巫彭、巫抵、巫阳、巫履、巫凡、巫相，夹窫窳之尸，皆操不死之药以距之。窫窳者，蛇身人面，贰负臣所杀也。

<br>&nbsp;&nbsp;&nbsp;&nbsp;服常树，其上有三头人，伺琅玕树。

<br>&nbsp;&nbsp;&nbsp;&nbsp;开明南有树鸟，六首；蛟、蝮、蛇、蜼、豹、鸟秩树，于表池树木，诵鸟、鶽、视肉。